---
title: الحلقة الرابعة عشر من رواية ولد الموجيره تاليف محمود الحرشاني
created-on: 2023-01-31T23:00:58.690Z
updated-on: 2023-01-31T23:00:58.803Z
published-on: 2023-01-31T23:00:58.911Z
f_author-2: cms/authors/Mahmoud-Horchani.md
f_header-image:
  url: /assets/images/al-horchani.png
f_thumbnail:
  url: /assets/images/al-horchani.png
  alt: ""
f_photo-credit: الكاتب
f_summary-content: الحلقة الرابعة عشر من رواية ولد الموجيره رواية بالدارجه
  التونسية تاليف محمود الحرشاني
f_1-2-word-summary: ولد الموجيره
f_issue: cms/issue/مجلة-الثقافية-التونسية-العدد-التاسع-1.md
f_tags:
  - cms/tag/Culture-and-arts.md
tags: posts
layout: "[posts].html"
date: 2023-01-31T23:00:58.972Z
seo:
  noindex: false
  twitter:title: summary
  twitter:card: summary
---
ولد الموجيره روايه مسلسله بالدارجه التونسية تاليف وكتابة محمود حرشاني الحلقة الرابعة عشر **\*\*** بدات علاقة السبتي بزميلتو الفة اللي تخدم معاه في القهوة // الكوان دو ليكس // تتوطد نهار  بعد نهار وولاو يخرجو مع بعضهم كيف يكملو الخدمة.  وبد االسبتي ينسى في شهلة بنت وادي الهشيم..ويتعلق بالفة..وجتى الفه بدات تشعر بميل كبير للسبتي..خاصة انو عمرو ما جرحها بكلمة ..بل كان ديمة يقلها الكلام الطيب اللي يخليها شارهة وزاهية النهار الكل وما تتعبش من الخدمة.. قاتلو نهار وهوما يفطر مع بعضهم في مطعم شعبي .. تعرف اشنوى كانت احلامي انا يا السبتي وانا نقرا في شعبة الاداب..اني ننجح ونكمل قرايتي في الجامعه ونتخرج محاميه والا صحفيه والا قارئة اخبار في التلفزة..قالها السبتي ..اشنوى ناقصك ما شاء الله عليك..زين وعين وبهجة. اش يزيدو عليك اللي يقدمو في الاخبار في التلفزة.. باللازمة انت خير منهم الف مره قاتلو الفه يزي عاد.. انا اش انجي معاهم..هاني  بعد القراية والتعب رصاتلي نخدم في قهوة ونهار كامل وانا ماشية جاية بالصينيه معبيه  بكيسان القهوة والتاي ودبابز الماء.. قاللها السبتي..  قلت الحق ..احيانا اشعر مثلك انو الناس اللي كيفي وكيفك  ما تخلقوش  باش يكونو محامين والا صحافيين والا مذيعين والا موظفين كبار في شركات.. يظهرلي احنا تخلقنا   باش نخدمو  الخدم الصغيره هاذي لكن الحمد لله.. قاتلو الفه.. قرينا في الباك انو المجتمع ما ينجم يكون متوازن الا ما تكون فيه كل الفئات قالها السبتي سامحني انا ما قريتش اما نسنع في الراديون يقولو عليها طبقات قاتلو الفه هذيكة هي.. المجتمع فيه طبقات مختلفة قالها السبتي وقت اللي ربي يوزع في الناس على الطبقات علاه احنا حطنا في الطبقه هاذي وما حطناش معاهم.. والا نهارتها صبحنا راقدينوما لقانا ربي بقعة كان في ها الطبقة المبزره وضحكت الفه..قاتلو هاك تبارك الله فيلسوف وتفهم في توزيع الطبقات كمل السبتي والفة فطورهم وخرجو. وهوما مارين في شارع الحبيب بورقيبة..ياش يشيع السبتي الفه تروح  لدار خالها  لانهم ما يخدموش   نهارتها في العشية.. توقفو قدام تمثال ابن خلدون وبقى السبتي يتفرج تلفت لالفه وقال للها.. يا اخي انت ماك قارية.. السيد هذا اش كان يخدم قاتلو الفه تقصد ابن خلدون اي مالا نقصد بابا.. والله يذكرني برشه بعم البرني في وادي الهشيم يشبهو برشه. حنى عم البرني بدن ما شاء الله وراسو كبير  وعرض كف ايديه قريب كف البالة قاتلو الفه.. هكة توى تقول على ابن خلدون واضع علم الاجتماع وما ادراك وصاحب المقدمة.. قالها السيتي ..زمالتو على راسو والله تشبه زماله عم البرني..تعرف عم البرني هذا يا الفة اولادو يركبو عليه المحراث كيفو كيف الجمل وهو يبدا ماشي جاي لوين يكملو اولادو الحرث. قاتلو يا ولدي راهو ابن خلدون .. شخصية من شخصيات التاريخ تعرفش اللي هو اللي قال // التاريخ في ظاهره لا يزيد عن الاخبار وفي باطنه نظر وتحقيق// قالها السبتي..ورحمة الموجيره لا فهمت من كلامك كعبة. قاتلو الفه  يا ولدي هذي حكمة قالها الراجل هذا ومعناها انو التاريخ.. يقصد تاريخ الدول والشعوب في مفهومو السطحي هو مجرد اخبار اما كيف نتعمقو فيه مليح نلقاوه مليان بالعبر والمواعظ قالها السبتي.. وكي تعرف ها الكلام هذا الكل اشبيك ما نجحتش في الباك قالها انا ما نعرف من القديم كان//مكر .مفر مقبل مدبر معا..كجلمود صخر حطه االسيل  من علي// حفظتها من عند حسونه ولد خالتي هذيبة ..قالي هذا راهو شعر يمتدح قوة الرجوله والفحوله. قالها حسونة ولد خالتي هذيبة كان كيف يروح من القراية لوادي الهشيم يبدا يقرالنا في الشعر اللي قراه في الليسي..كان هو يقرا.. والناس يقولولو.. يرحم من قرى وورى..  ويتكلم عم جيلاني. يعد ما يعجبو كلام حسونه.. ويقول للحاضرين.. اسمعو يا جماعة .. الولد هذا باش يطلع عالم... **\*\*** وغدا الحلقة الخامسة عشرمن رواية ولد الموجيره جميع الخقوق محفوظه للكاتب 31 جانفي 2023