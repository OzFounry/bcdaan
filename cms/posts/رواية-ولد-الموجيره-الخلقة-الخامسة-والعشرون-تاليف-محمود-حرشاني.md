---
title: رواية ولد الموجيره.. الخلقة الخامسة والعشرون. تاليف محمود حرشاني
created-on: 2023-02-12T22:48:13.669Z
updated-on: 2023-02-12T22:48:13.795Z
published-on: 2023-02-12T22:48:13.913Z
f_author-2: cms/authors/Mahmoud-Horchani.md
f_header-image:
  url: /assets/images/fond-vert-bleu.jpg
f_thumbnail:
  url: /assets/images/fond-vert-bleu.jpg
f_photo-credit: الكاتب
f_summary-content: >-
  النوري ما نجمش يرفض دعوة السبتي وقالو اسمع على خاطر شهلة بنت غم فرج باش انجي
  ونتعشى بحذاكم ونباركلكم.. اما موش اليوم خللي غدوة ويكون عشاء موش فطور..ونعتو
  السبتي على عنوان الدار.

  وحضرت شهلة عشاء قمقوم  لضيافة سي النوري.. هي كيف اهل دوار الهشيم الكل ما يعيطولو كان سي النوري.. راهو موظف في العدلية وما ادراك..هو في الحقيقة النوري لاهو قاضي ولا هو كاتب هو  حاجب دخل للعدلية بعد ما نجح في مناظره لكن اهل دوار الهشيم الكل يحترموه وكيف بروح لدوار الهشيم كل ليلة يضيفو واحد..

  واول ما شافت شهلة سي النوري وقت اللي دخل للدار  فرحت بيه ومدهلها سي النوري الهدية اللي جابهالها ..قالها هذي هدية بسيطة وان شاء الله مبروك..قالو السبتي لواه اتكلف في روحك ما بيناتنش رانا اولاد عم..
f_1-2-word-summary: ولد الموجيره 25
f_issue: cms/issue/مجلة-الثقافية-التونسية-العدد-التاسع-1.md
f_tags:
  - cms/tag/Culture-and-arts.md
  - cms/tag/ابداعات-حره.md
tags: posts
layout: "[posts].html"
date: 2023-02-12T22:48:13.988Z
seo:
  noindex: false
  twitter:title: summary
  twitter:card: summary
---
قررت مادام وداد باش تسافر  لفرانسا باش تكون قرب بنتها المقيمة في باريس لمده قصيره لان موعد ولادتها باش يكون خلال ايام..وعلمت السبتي وزوجنو شهلة بقرار سفرها  وطلبت منهم باش يردو بالهم على الفيلا مدة غيابها. .قالتلها شهلة  تهنى يا مادام.. وان شاء الله تسافر وترجعلنا بالسلامة.. وقالت للسبتي  ما نوصيكش على شهلة راهي ولات بنتي هذيكة.. ودخلت قلبي..انا ما نيش باش انطول.. بعد ما تولد احلام بنتي  نرجع..مكتبي ما بلزموش يبقى مسكر. قالتلها شهلة يا مدام اول مرة نعرفو اسم بنتك.. اي قالتلها مدام وداد اسمها احلام وزوجها جزائري يخدم معاها في نفس البانكة.. تعرفو على بعضهم  وحبو بعضهم وتزوجو وهذا مولودهم الاول..قالتلها شهلة ان شاء الله مبروك عليكم وعليها بالخصوص هي وزوجها..قالتلها مدادم وداد.. العاقبة ليك ان شاء الله  انت والسبتي.. كيف سافرت مادام وداد لفرانسا كانت شهلة كل يوم تفتح ابواب غرف الفيلة باش تتهوى وتقوم بتنظيف الغرف اما السبتي فكبف العادة متولهي بالجردة  والكلبة ميمي يدور بيها شويه ويلعب معاها ويعطيها ما كلتها.ومن بعد يمشو للبيت اللي اعطتهالهم مادام وداد..نهار قال السبتي لشهلة.. ريت يا شهلة مدام وداد قداش مرا طييبة..قليل وجود مثلها في ها الوقت.. كيفاش تخلي فيلتها كاملة وكل ما فيها امانه عندنا وهي ما تعرف علينا شي.. قاتلو شهلة والله مرا طييبة  نساتني في امي.. ما نعرفش كيفاش انجم ارجعو جميلها  علينا.. النوري اللي يخدم موظف في العدلية سمع اللي سبتي عرس بشهلة وهو يقسم هو واياها في تونس.. وما كانش يعرف اللي هوما يسكنو في دار اعطتهالهم المحامية الاستاذه وداد واللي هو يعرفها  بحكم خدمتو في المحكمة..وخذا في خاطرو  كبفاش السبتي ما استدعاشو للعرس والا حتى بعد ما جاء لتونس. .قال عجب السبتي كبفاش ينكر العشره وانا اللي عاونتو هو والتركي وقت اللي جاو اول مره لتونس.. نهار هو في مكتبو ودخل عليه السبتي..اول ما شافو  قالو هكة يا السبتي..يا نكار العشره.. تعرس وما تستدعينيش.. قالو السبتي والله جاء كل شي بزربة و يا سيدي انا جيت باش نستدعيك اليوم تتعشى او تفطر بحذانا.. وشهلة هي اللي باش  اطيب الفطور والا العشاء.. وراهي هي اللي تستدعيك... النوري ما نجمش يرفض دعوة السبتي وقالو اسمع على خاطر شهلة بنت غم فرج باش انجي ونتعشى بحذاكم ونباركلكم.. اما موش اليوم خللي غدوة ويكون عشاء موش فطور..ونعتو السبتي على عنوان الدار. وحضرت شهلة عشاء قمقوم  لضيافة سي النوري.. هي كيف اهل دوار الهشيم الكل ما يعيطولو كان سي النوري.. راهو موظف في العدلية وما ادراك..هو في الحقيقة النوري لاهو قاضي ولا هو كاتب هو  حاجب دخل للعدلية بعد ما نجح في مناظره لكن اهل دوار الهشيم الكل يحترموه وكيف بروح لدوار الهشيم كل ليلة يضيفو واحد.. واول ما شافت شهلة سي النوري وقت اللي دخل للدار  فرحت بيه ومدهلها سي النوري الهدية اللي جابهالها ..قالها هذي هدية بسيطة وان شاء الله مبروك..قالو السبتي لواه اتكلف في روحك ما بيناتنش رانا اولاد عم.. قالو سي النوري شهلة  عزيزه علينا الناس الكل..اما انت  حسابي معاك مرة اخرى..ويلزمني نعرف منك بالتفصيل الممل حكايتك مع مادام وداد وكيفاش عرفتها.. هاذيكة المحامية اللي ما ينجم يقربها حد  في المحكمة..كيفاش دخلت انت لقلبها  هاذي حكاية يلزمك تحكيهالي