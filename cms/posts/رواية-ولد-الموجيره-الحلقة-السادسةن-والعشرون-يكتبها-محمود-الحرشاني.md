---
title: رواية ولد الموجيره.الحلقة السادسةن والعشرون. يكتبها محمود الحرشاني
created-on: 2023-02-16T21:46:37.798Z
updated-on: 2023-02-16T21:46:37.937Z
published-on: 2023-02-16T21:46:38.021Z
f_author-2: cms/authors/Mahmoud-Horchani.md
f_header-image:
  url: /assets/images/waled-moujira-couv.jpg
f_thumbnail:
  url: /assets/images/waled-moujira-couv.jpg
f_photo-credit: لبموقع
f_summary-content: >-
  .قاتلو مادام وداد حدثوني عليك وتمنيت كنت موجوده راني قمت بالواجب..قالها السبتي
  انا الحقيقة با مادام وداد حبيت انحذرك من السبتي.. قاتلو اشبيه  هو انسان طييب
  وخدام وشهلة باهية ونعتبرها كيف بنتي.

  .قالها  احنا في البلاد انسموه ولد الموجيره.. قاتلو اش معناها..قالها اسالو هو توى يحكيلك ..كيغ روحت مادام وداد لدارها عيطت للسبتي وقاتلو اشبيك خبيت علي.. 

  قالها ما خبيت عليك حتى شي با مادام.. قاتلو اشنيه حكاية ولد الموجيره..السبتي عرف اللي مادام وداد تقابلت مع النوري وهو الوحيد اللي يكون قال للها  حكاية ولد الموجيره..
f_1-2-word-summary: ولد الموجيره 26
f_issue: cms/issue/مجلة-الثقافية-التونسية-العدد-العاشر-من-16-الى-28-فيفري-2023.md
f_tags:
  - cms/tag/Culture-and-arts.md
  - cms/tag/ابداعات-حره.md
tags: posts
layout: "[posts].html"
date: 2023-02-16T21:46:38.103Z
seo:
  noindex: false
  twitter:title: summary
  twitter:card: summary
---
..كيف رجعت مادام وداد المحامية من فرانسا بعد ما ولدت بنتها المتزوجه من جزائري زميلها في البانكة اللي تخدم فيها وجابت معاها برشة هدايا لشهلة وللسبتي  فرحت برشة اللي شهلة والسبتي هناوها في غيابها..وبدات تسال في شهلة بعد ما اعطاتها الهدية متاعها على اللي صار في غيابها..ضايقهاش السبتي..والا عاركها.. قالت لها لا  يا مادام..السبتي راهو يحبني من الصغره وما نتصورش نهار يعاركني والا يضايقني والا يمد يدو علي.. وزيد انا ما نوصل روحي. .قالت لها مادام وداد.. تعرف اش جابتلك معايا زاده.. قالت لها  لا اما نعرفك كريمة وتحبني..قالت لها جبتلك زاده لبست البيبي..ماني كيف شريت لولد بنتي شريتلك زاده انت..قالت لها يا مدام وينو البيبي ..حتى ايجي ساعه..قالت لها شهلة في غيابك زارنا قريب لينا يخدم في تونس وفي المحكمة زاده.. قالت لها مادام وداد اشكونو هذا قريبكم.. ما قلتوليش  عليه من قبل. .قالتلها  شهلة هو اسمو سي النوري ويخدم في المحكمة لعلك تعرفو..قالت لها مدام قاضي هذا والا حاكم..ما نعرفش قاضي في المحكمة بالاسم هذا. .قالت لها شهلة هو يقولو يخدم حاجب..انا الحقيقة ما نعرفش اشنو معناها واشنية خدمتو بالضبط ولكن هو قريبنا من نفس دوار وادي الهشيم..وعندو مدة كبيرة يخدم في تونس.. قالت لها مادام وداد ان شاء الله تكونو فرحتو بيه..لكن انا الحقبقة ما نعرفوش.. السبتي ما كانش يحب شهلة تقول لمادام وداد على زياره النوري ليهم في عيابها..وكيف روحو لبيتهم لامها برشه  وقالها ماكاركش قلت المادام وداد على زيارهة النوري..ما ريتهاش كيفاش تقلقت ولكن ما حبتش تظهرلنا.. النوري رغم اللي هو يحب السبتي وشهلة الا انو كيف شافهم في هاك الخير مع مادام وداد المحامية..وكيفاش مثيقتهم على كل شئي..بدا يشعر بنوع من الغيره.. وفي اول لقاء في اروقة المحكمة مع مادام وداد المحامية قدملها روحو وقالها انا قريب السبتي اللي يخدم عندك وقريب شهلة زاده. .قاتلو مادام وداد حدثوني عليك وتمنيت كنت موجوده راني قمت بالواجب..قالها السبتي انا الحقيقة با مادام وداد حبيت انحذرك من السبتي.. قاتلو اشبيه  هو انسان طييب وخدام وشهلة باهية ونعتبرها كيف بنتي. .قالها  احنا في البلاد انسموه ولد الموجيره.. قاتلو اش معناها..قالها اسالو هو توى يحكيلك ..كيغ روحت مادام وداد لدارها عيطت للسبتي وقاتلو اشبيك خبيت علي.. قالها ما خبيت عليك حتى شي با مادام.. قاتلو اشنيه حكاية ولد الموجيره..السبتي عرف اللي مادام وداد تقابلت مع النوري وهو الوحيد اللي يكون قال للها  حكاية ولد الموجيره.. قالها السبتي شوف يا مادام انا توى عرفت اللي النوري هو اللي قالك ها الحكاية.. وما نتصورش هب تهمك برشه باش تعرفها.. الموجيره هي صفة كانو يثولوها لامي الله يرحمها.. تعرفش علاش..قالها لانها كانت اجمل نساء الدوار حتى انهم شبهوها بورقة الموجيره اللي هي اجمل ورقة في الكارطة.. هاذي هي حكاية ولد الموجيره يا مادام..ا ما حسابي مع النوري ولد الدقازة.. اللي طول عمرو ما يحبليش الخير.. توى جاء الوقت باش انصفيه معاه......