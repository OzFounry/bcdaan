---
title: رواية ولد الموجيره.. الحلقة الخامسة عشر.تاليف محمود حرشاني
created-on: 2023-02-01T19:43:19.303Z
updated-on: 2023-02-01T19:43:19.385Z
published-on: 2023-02-01T19:43:19.452Z
f_author-2: cms/authors/Mahmoud-Horchani.md
f_header-image:
  url: /assets/images/darbouka1.jpg
f_thumbnail:
  url: /assets/images/darbouka1.jpg
f_photo-credit: "متداول "
f_summary-content: ويستمر التشويق مع الحلقة الخامسة عشر من رواية ولد الموجيره ومغامرات التركي
f_1-2-word-summary: ولد الموجيره
f_issue: cms/issue/مجلة-الثقافية-التونسية-العدد-التاسع-1.md
f_tags:
  - cms/tag/Culture-and-arts.md
tags: posts
layout: "[posts].html"
date: 2023-02-01T19:43:19.516Z
seo:
  noindex: false
  twitter:title: summary
  twitter:card: summary
---
ولد الموجيره روايه في حلقات بالدارجه التونسية تاليف وكتابة محمود حرشاني الحلقة الخامسة عشر ................ التركي بعد ما خرجو السبتي ولد الموجيره من الدار وما عادش يسكن معاه.. خرج واحدو ودبر بيت قديمة في نهج الدزيره  ..منها محل سكنى ومنها باش يعمل منها محل يبيع فيها الحشائش اللي يعتقد تعالج الامراض المستعصيه. وبعث جاب واحد قريبو من وأد الهشيم باش يولي هو الصانع متاعو وفي نفس الوقت الشخص اللي يستقبل الحرفاء والزبائن اللي يقصدوه. .وعلق بلاكه في باب الدار.. هنا مدب قرآن يداوي بالاعشاب ويحل كل العقد المستعصيه.. واختار محل السكنى قريب من قهوه شعبية وبدأ يبث في الخبر اللي هو مدب قرآن يداوي بالاعشاب بعد ما وقف عليه في المنام الواي الصالح سيدي بوجبهة ومسحلو على جبينو واكتافو وقالو بره هاني معطيتلك.. أنت تذري والرىح يعاون. وباش  يتعرف  طلب من صاحب القهوة أنو يوخذ تركينه  وينصب بالحشائش متاعو  حتى  يتعرف ويولي يستقبل الحرفاء متاعو في الدار..واسمع يا اللي ما سمعتش مدب حافظ القران يداوي بالاعشاب ومعطيتلو من عند سيدي بوجبهة الولي الصالح. .وين يسالو واحد على سيدي بوجبهه وين يجي يقللو  زاويه سيدي بوجبهة  تجي ما بين مسرب النمله  وكاف الحلوف في جهة الوديان وهو يضيع في الجره لا واحد يعرف وين يجي مسرب النمله ولا وين يجي كاف الحلوف.. وعلاش سموه كاف الحلوف السبتي ولد الموجيره يعرف اللي التركي  دجال.. منين جاه باش يعرف الطب وهو طردوه من المكتب من الخامسه ابتداىي.. ومن وقتها شد وراء البقرات والشياه اللي شراهم باباه. وما يعرف من الدنيا كان النفخان في القصبه..قال اشنوى قال  غناي بالصالحي. ويغني كيف اسماعيل الحطاب مشالو حتى  للدار  اللي  كراها في نهج باب الدزيره وقالو  باخي موش باش تحشم.. تحب تدجل على خلق الله .يا اخي ما تبطلش من النذاله متاعك.  ديمه على قدام.. قالو التركي..بره يا ولدي تولهى بروحك..جاتك الناس تشكي مني.. هاني نخدم على روحي. جبتهم أنا الناس بالسيف..  الناس جايين وحدهم ويعرفو اللي ايدي  طييبه ببركه سيدي بوجبهه قالو السبتي أنت ايدك طيبة يا واطي. ما عييتش تسرق في الدجاج متاع خالتي هذيبه وتبيع فيه. وتقول راهو السبتي هو اللي سرق. ما عييتش  تسرق في  اللوز من  سانيه عم الرزقي وشدك عم الرزقي بالكمشه.. توى ولات ايدك طيببه يا محشن.. نسيت وقت اللي يعت الحوليه بالسرقه على باباك و قتلو راهي تخلفت و كلاها الذيب. التركي ما لقى ما يقول  وما كانس يعرف اللي السبتي يعرف عليه هذا الكل. قالو باهي ا سيدي. .نوعدك غدوه انشوف خدمة أخرى ....... وغدا حلقه جديدة من روايه ولد الموجيره تاليف محمود الحرشاني @كل الحقوق محفوظه للكاتب